---
title: Neřešený problém
contentType: poetry
---

<section>

Vím  
Kdysi stačilo pánům logaritmické pravítko  
Aby spočítali která odmocnina  
Se vejde do výstřihu  
Povinná maturita z matematiky  
Proběhne nad ohořelými střívky  
Za zdí kde jsou močály  
V některých rovnicích je tolik neznámých  
Že se k večeru musejí představit  
Někdo zpívá  
Co chvíli zaplaví i pláž  
Lidé si vymýšlejí dlouhé věty z provázků  
Aby je mohli opravovat  
Když už si není na co sáhnout  
Balzac byl první kdo popsal celé město  
Bez jediné uvozovky

</section>
