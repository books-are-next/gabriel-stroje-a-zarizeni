---
title: '*'
contentType: prose
---

_Stále mám v hlavě poskládaná všechna  
     odpoledne  
I s jejich jizvami chlupatými či ne  
Fotografii Charlese Baudelaira  
Básně i dopisy celá desetiletí vykouřených  
     cigaret  
Oprýskaný novinový stánek před tovární halou  
Kolem něhož se otíraly ušmudlané montérky  
Než jsme se stačili dorozumět byl zase čtvrtek  
Měl jsem jasno: Realita a poesie  
Už ten název něco jako kamínky do zapalovače  
Nebo nahé stehno odjíždějící po kolejích  
Ale sborník UDS jsem nejprve odložil  
A vydal se Národní třídou vstříc obrazům  
     rozvěšeným po zdech  
O několik měsíců později jsem jej ukradl  
     v holešovické knihovně  
Dlouze jsem usínal každá stránka byla  
     dobrodružstvím  
Některým textům narůstala křídla  
Jiné naopak světélkovaly  
V očích se skládala celá abeceda  
Jména jako Effenberger, Medek, Breton, Dali,  
     Eluard, Dvorský, Král  
Žádné mrtvice jen bušení srdce  
Dětské výpravy na půdu plnou pavučin  
Odkud jsem pozoroval všechno to hemžení dole  
Jež se v ničem nepodobalo známým rovnicím  
Potápění pod peřinu kde matka představovala  
     dobývání Tróje_

_Dodnes nevím zda jsem byl jen rozmazlený  
     parchant nebo i archeolog  
Otec tesařkou tužkou kreslil budoucí kravíny kdesi  
     v Sokolově  
Výhrůžná staveniště v průvanech okolních lesů  
Pomalu se rozjížděly rehabilitace  
Někteří je pozorovali hvězdářským dalekohledem  
Odvrácená tvář měsíce plnila Večerní Prahu  
Spolu s černou kronikou vytaženou z rukávu  
Kdesi byla i reklama na rakovinu  
Freud si pečlivě zapisoval všechna má přeřeknutí  
Žádné dokonalé manželství ale Výklad snů  
Někdy i naleštěné úsloví  
Přeskakování prstů v dlouhém zívnutí tmy_
