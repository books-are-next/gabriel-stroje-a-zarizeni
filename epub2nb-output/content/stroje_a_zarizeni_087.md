---
title: '*'
contentType: prose
---

<section>

_Nakonec všechno proběhlo jak má  
Sáhnout si pro smrt do cizí kapsy a vytáhnout  
     oslintaný doutník  
Prezidenti se stále stejně usmívají krčí rameny  
Než zase zmizí v houštinách zapomnění jako  
     staré technické výkresy  
Které jsou sice přesně popsané ale jsou dnes  
     k ničemu  
Nevím proč se všichni rozčilují tam kde jsou  
     louže plné humoru  
Vím kvadratické rovnice v nichž člověk ztratí  
     pojem o tom  
Jak dlouho trvá léto  
Přísně vyhlížející logaritmické pravítko nad ním  
     se dalo i krátce usnout  
Jako u oční doktorky  
Jak se k ní několikrát ročně vracím pro oční kapky  
Kdo nás zdraví není nutně pošuk  
Každá koláž je i kapkou krve očichávanou  
     zdivočelými psy  
Kteří se sem zatoulali protože je nikdo neochočil  
Existují i jiné příklady jak chodit pod vodou  
Hovořit několika jazyky namísto spropitného  
     drze cinkat lžičkou_

</section>

<section>

_Kalhoty do zvonu byly celou epochou dnes už  
     jim nikdo  
Nevěnuje pozornost není si co vyčítat  
Žádný stisk ruky nepopíše létání  
Britská královská rodina uvítala nového potomka  
Obchodní domy se plní jeho fotografiemi  
Rozhovory v nichž je vidět na několik metrů  
Při pohledu z balkónu je to na první pohled stále  
     stejná ulice  
Několikrát přeškrtnutý dopis jako jediný nestárne_

</section>
