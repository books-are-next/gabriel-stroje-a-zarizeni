---
title: ''
contentType: prose
---

<section>

_Klubka vlny se odvíjejí mění barvu  
Mrtví si tisknou ruce odjíždějí na dovolenou  
Není se čemu smát  
V rozkroku se hlásí nové jaro  
I mnohá další netušená překvapení  
Nejsou to ale žádné dlouhé mosty  
Co jsme zaslechli mezi tu a tam zaparkovanými auty  
Mohérové šály táhnoucí podzimem  
Coby rodinné výčitky které jeden náhrobek nahrazují  
     druhým  
V kavárně Slavia kdysi vítaly hosty červené rybičky  
Bez ohledu na budoucnost  
Kabát právě sjel do šatny  
Aby se po chvíli zase vynořil  
A stříbrné tabatěrky už jen připomínaly  
Slávu někdejších cigaret  
Mrtvých lišek kolem krku  
Jak se na sebe culily nad zbytkem lógru  
Kdepak spalničky stačí čepice  
Tenisové kurty s prošedlým obočím  
Mizí jako jiskry zakutálené až na Hanspaulku  
Mezi knoflíky Marie Antoinetty  
Jen pohlaví dávalo tušit kde jsou ostrovy  
Uhrabané cestičky Štvanice kde se rodí děti  
     při jízdě vlakem  
Co napoví staré mapy Vyšehradu  
Nad nimiž člověk jen vrtěl hlavou  
Příští Robinsoni šermující zrcátkem a hřebenem  
V pustém prázdnu ulic  
Zpitomělí jako bouřka  
Oběma nohama v ČKD Kolben–Daněk  
To co vidíte je soustruh ale také řemeslo  
Tělo roztažené do všech stran  
Ve stmívání biografů  
Pionýrský šátek už hrál v prvním westernu jejž  
     jsem viděl  
Zaslechnuté slovo rodokaps naráz zpřítomnilo  
     celou Ameriku  
I Gary Coopera v kině Metro  
Když jsme se marně snažili napodobovat jeho chůzi  
Gesta prokreslená stínem který se neustále  
     proměňoval  
Možná se ještě jednou potkáme na přelomu století  
Cyklisté Závodu míru vjeli na Stalinovu třídu  
Ale než jsme přeslabikovali jejich jména  
Ujížděli už Vinohradskou  
Nikdo neprotestoval jako kdyby ruce byly příliš  
     daleko  
Jako staré polepené ohrady otevřené rány plné  
     ilustrací  
Krátké kalhoty prodlužovaly konec prázdnin  
     Stejně jako návštěvy holičství  
Pazourky tyto němé svědky naší četby  
Jen Korejci se řadili do trojstupu s Kim Ir-senem  
     na klopě  
Byl to tradiční sobotní obřad zbloudilých džunek  
Žádné sympatie jen prezervativy  
Hádanky vyměněné za známky jež si ještě  
     pamatovaly válku_

</section>

<section>

_Sám Hitler se k nám dál skláněl se svým knírkem  
Třebaže byl dávno po smrti  
Pozorně ukazoval co všechno je hmyz  
V které almaře přežívají psí tlapky  
V jiném hloučku se naopak popisovaly skleníky  
Drobné polní práce jazyka  
Všechny elektrické šlahouny jež kazily mládež  
Tu hůl jsem prohlížel dlouho do noci  
A pozoroval okna jak tiše našlapují  
V psacích strojích po nedbale pohozeném kusu  
     masa  
Vidět znamená i stárnout_

</section>
