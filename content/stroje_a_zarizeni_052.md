---
title: Obrazy a básně
contentType: poetry
---

<section>

Jsou obrazy které nosíme do lesa  
Jiné ohmatáváme v kapse jako výkřiky  
Některé jsou nečitelné  
Stavějí se jako mosty  
Hervé Télemaque a Alain Jouffroy  
Se potutelně usmívají při kouření cigaret  
Zatímco dav trpělivě čeká ve frontě  
Zvětšuje se jako stoly  
Ještě jedno škrtnutí sirkou  
A vyplují na moře

</section>

<section>

Setkávali jsme se jen v temných průchodech  
Mezi odloženými kabáty postříkanými barvou  
Kolem dokola metropole kravat  
Málem prázdný střed města  
S podzimním listím rozvázaných tkaniček

</section>

<section>

Z protějšího okna odlétají ptáci  
Důvěrně známé výčitky  
Pondělí se předává z ruky do ruky  
Jako některé staré náhrobky

</section>

<section>

Buď anebo: Města po zimě vysypaná z kabátů

</section>

<section>

Záhady se nejčastěji  
Rozmnožují při čtení novin

</section>
