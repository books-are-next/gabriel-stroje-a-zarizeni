---
title: Táhnout dobou
contentType: prose
---

<section>

_Ještě dva dny  
A cigarety vyženou z hospod  
Kalhotky z nikotinu budou patřit  
Mezi starožitnosti  
Žádné překvapení v kapse  
Rostliny budou létat tak nízko  
Že je budeme oslovovat křestními jmény  
Budeme se dohadovat  
Co všechno jsou ještě šaty  
Každé dobrodružství má svůj chodník  
V protějším okně svítí lampa  
Lesy které lze sfouknout  
Přidat ke stmívání jako bouřku  
Stěhování bezejmenných těl  
Z prádelníků rovnou do přírody  
Mezi sluncem vybledlé inzeráty  
V restauraci Franz  
Každý musí udělat něco  
Pro své zdraví  
Poklepat na okraj stolu  
Sledovat kurs akcií  
Listovat novinami  
Stejně pozorně jako plovárnou  
Zhasnout Saharu  
Tiše i ptáky_

</section>
