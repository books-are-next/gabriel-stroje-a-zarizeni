---
title: Pocta roastbeefu
contentType: prose
---

<section>

_Jména připlouvala a odplouvala  
Lidé jezdili do lázní kvůli občasným bouřkám  
Místo Beethovena vykukoval z křoví Švanda dudák  
Průčelí hotelů narychlo měnily názvy  
Zasněný Splendit a Belveder  
Vystřídaly nic neslibující Dukla či Kyjev  
Jen rybník Amerika byl stále ještě atlasem vodních  
     ptáků  
I nedostupnou prérií  
Pánové se snažili přelstít infarkt lechtáním  
Soudružky se domnívaly že otěhotní po oplatce  
Postrkované z kouta do kouta  
Některé tunely vedly až k pramenům  
Co svítilo nebylo na první pohled vidět  
A přeci: náhle objevené slovo roastbeef  
Jako kdyby sám kapitán Cook rozvlnil jídelní lístek  
Pamatuji si to dobře  
Byl červenec 1958  
Číšník v předklonu ještě mával tužkou za uchem  
Ale ten plátek uvnitř růžového masa již byl zjevením  
I po obědě dál listoval ulicí  
V záhybech naškrobených ubrusů  
Zkušení lovci svírali v dlaních jen slepé patrony  
Život v poledne se stal o něco srozumitelnější_

</section>
