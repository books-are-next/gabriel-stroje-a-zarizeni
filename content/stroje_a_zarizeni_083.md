---
title: '*'
contentType: poetry
---

<section>

Občas stačilo Henri vejce na celé odpoledne  
Pocukrované Mariánské Lázně  
Podávané jako předkrm k příštím úsměvům  
Poblázněný saxofonista mně koupil na  
     Barrandově sachr dort  
Jako kdyby šlo jen o další grimasu  
Než se znova zaplní taneční parket  
Nad propáleným ubrusem  
Až to praskne zajedeme si na pravý sachr do  
     Vídně říkal otec  
Znělo to celých čtyřicet let jako vůně herbáře  
Nadávky mezi planetami nic neprozradily  
Ani vzorce jak nejlépe prožít volný čas

</section>

<section>

Pomalé kornatění tepen nad slovem početnice  
Nic víc než bloudění prstů  
Vědomí že i v Benátkách je hotel Gabrielli  
Vysoké podpatky vyťukávaly na kamenné dlažbě  
     celou symfonii  
Vstříc uculujícím se regálům  
K dalšímu útoku nožem v Německu  
Někdejší flámy zůstávají záhadou i pro ty kdo  
     je přežili  
Každý se ohlížel za jiným zbořeništěm  
Takové horko a kolem dokola zase jen nedělní  
     kulisy  
Marná snaha přijmout všechna zrcadla  
Ach ano Rollinsův nedostižný saxofon  
Bloudí ve vráskách skleníků

</section>

<section>

Stárneme  
Ale již v kufrech s nimiž jsme kdysi odjížděli  
     na letní byty  
Byly přibaleny všechny příští pohromy  
Které jsme později luštili uprostřed křižovatky  
Jako připálené maso holek  
Lesy hýždí zaříznuté do vesmíru  
Tající sněhové vločky se snášely v hospodě  
     U Kocoura  
Jen několik týdnů poté co zemřela Toyen  
Nezapomínejme že každý blesk vylidní přístav  
Návraty ranní tramvají mezi regály knihovny

</section>

<section>

Anina přilehla jako pouhý omyl  
Včela plná koření žádná zalidněná zahrada  
Někde ještě dohořívají Karlovy Vary  
Ale všude kolem se již rozléhá rozešité ticho  
Rozpuštěné slovníky  
Bylo toho víc co šustilo v pleti dne  
V ledové tříšti piruet v rozepsaných Holešovicích  
S Olinou jsme vyhledávali ty nejhorší putyky  
Jež se již odpoledne plnily kouřem a chrápáním  
     těch  
Kteří měli v montérkách po celý týden sobotu  
Smutek tvého klína jenž se dal skládat jako dlouhá  
     věta  
Teprve po letech jsem ocenil jeho Pohyblivý svátek  
Gesto s nímž si objednával hračky z Jávy  
Fotografii pařížského bulváru z třicátých let  
Na níž se chodci ztráceli v dešti a auta připomínala  
     splasklé deštníky  
Jen první modrá gauloiska zůstane plná netrpělivých  
     pohledů  
I obav co všechno se zapomene

</section>

<section>

Nebožtíci se diví že ještě jiskří  
Lucie poztrácela své pihy v Londýně  
Lhostejná k někdejším bonmotům dopisům  
     plným odložených ptáků  
Pane Gabrieli naučte mě kouřit musím být  
     zhýralá  
Stmívá se jako když se přestřihují dráty  
V Česku podlehlo letos chřipce 225 lidí  
A Praha ruší požadavek na oslunění bytů stačit  
     bude denní světlo

</section>
