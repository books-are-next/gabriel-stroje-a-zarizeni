---
title: '*'
contentType: prose
---

<section>

_Vinohradské výloha přenesená se vším smetím  
Do regálů Klementina  
Kolem nichž se procházím s Teigem s honícími  
     psy v rukou  
Rozpálená Národní třída bledne vedle maturitních  
     otázek  
Stále nesnesitelnější Stroje a zařízení  
Šroubky a matice sukní  
Kdo by je následoval kdyby to nebyly krajiny  
Nosy hned po probuzení leštěné s novou vervou  
     dne  
Setkání s Allanem Ginsbergem  
V Sešitech pro mladou literaturu a v diskusi bylo  
     zjevením  
Pomlčkou na lodní přídi  
Stejně jako objevení Marcela Duchampa ve Špálově  
     galerii  
Kam jsem vešel celý promočený jarním deštěm  
Matným sklem poletujících ptáků  
Korán se prodával i s přiloženou lupou  
Byl to velký hit kniha která se vešla za nehet  
V drážkách desky se skrýval celý orchestr  
Pobledlý Richard s rozevlátým baretem zvonil  
     jako zvířata  
V Rize má ulici plnou těsnopisných znaků  
A těsnopisné znaky se směňují ve zdejších  
     lékárnách za eura  
V poměru jedna ku jedné  
Nikdo neklepe na dveře_

</section>

<section>

_Jen moře se rozhovoří když si na něj ukazujeme  
     ukazováčkem_

</section>

<section>

_Na knihovnické škole byly všechny sudy stejně  
     velké  
Profesoři se divili že vedle Marxe si v rozmalovaném  
     zátiší  
Tiše hověl i Gobineau vedle Taina i celá sociologie  
Stokrát opsaná věta v Mánesu štětce namáčené  
     do barev  
Na rozpálených prknech plovárny  
Nad Aragonovou větou: „Vidíte tyhle ruce, ty nikdy  
     nebudou pracovat“  
Katalogizační lístky zanesené prachem popsané  
     jako pistole  
Bravo  
Řádek po řádku plný rozlitého piva  
Potácející se básníci zapsaní v literatuře  
Ale kdo dnes zná Sovu či Tomana  
Patníky v Liliové ulici jež se nemění a žijí svým  
     vlastním životem  
Jen řekni kdo krmí mosty jaký mrak převaluješ  
     v ústech  
Četl jsem že náhodný objev možná zachrání planetu  
V laboratoři vznikl omylem enzym který požírá  
     plasty  
Komíny v nichž se prodávají ryby na kila_

</section>
